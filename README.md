Εκφώνηση
Κάθε χρόνο, ο Πρόεδρος της Δημοκρατίας των Αλγορίθμων παίρνει το πολυτελές του αυτοκίνητο και κάνει μια εκδρομή στη χώρα, θέλοντας να απολαύσει τα θαυμάσια τοπία και να έρθει σε επαφή με τους κατοίκους.
Το δρομολόγιό του είναι αυστηρά προκαθορισμένο και ανακοινώνεται έγκαιρα, ώστε οι κάτοικοι να προγραμματίσουν τις δραστηριότητές τους και να μπορούν να παρακολουθήσουν την προεδρική πομπή. Για λόγους ασφαλείας, αμέσως μόλις το προεδρικό αυτοκίνητο εισέρχεται σε κάποιον δρόμο, η αστυνομία απαγορεύει την είσοδο σε αυτόν. Η απαγόρευση εισόδου ισχύει μέχρι τη στιγμή που το προεδρικό αυτοκίνητο ολοκληρώνει το συγκεκριμένο τμήμα της διαδρομής και δεν επηρεάζει τα οχήματα που είχαν εισέλθει στον δρόμο νωρίτερα (ανεξάρτητα από την κατεύθυνση κίνησης των οχημάτων και του προεδρικού αυτοκινήτου). Φέτος χρειάζεται να ταξιδέψετε την ημέρα της προεδρικής εκδρομής και θέλετε να βρείτε πως θα φτάσετε έγκαιρα στον προορισμό σας.

Ξεθάβετε λοιπόν τον χάρτη της χώρας των Αλγορίθμων και το ρίχνετε στη δουλειά. Στη χώρα υπάρχουν συνολικά N πόλεις και M δρόμοι διπλής κατεύθυνσης. Κάθε δρόμος e συνδέει 2 διαφορετικές πόλεις και χρειάζεται d(e) λεπτά για να διανυθεί (από οποιοδήποτε όχημα, ανεξάρτητα από τις κυκλοφοριακές συνθήκες). Το δρομολόγιο του Προέδρου περιλαμβάνει K διαφορετικές πόλεις, τις c(1), c(2), ..., c(K-1), c(K) με αυτή τη σειρά. Ο Πρόεδρος ξεκινά το λεπτό t(1)=0 από την πόλη c(1), φθάνει στην πόλη c(2) στο λεπτό t(2)=d(c(1),c(2)), φθάνει στην πόλη c(3) στο λεπτό t(3)=d(c(1),c(2))+d(c(2),c(3)), κοκ. Αν ο Πρόεδρος φθάσει στην πόλη c(j) στο λεπτό t(j), o δρόμος {c(j),c(j+1)} δεν μπορεί να χρησιμοποιηθεί από άλλα οχήματα (σε καμία από τις δύο κατευθύνσεις) από το λεπτό t(j) μέχρι και το λεπτό t(j)+d(c(j),c(j+1))-1. Ο δρόμος μπορεί να χρησιμοποιηθεί κανονικά, και στις δύο κατευθύνσεις, αν ένα όχημα ξεκινήσει να τον χρησιμοποιεί οποιαδήποτε χρονική στιγμή μέχρι και το λεπτό t(j)-1 και οποιαδήποτε χρονική στιγμή από το λεπτό t(j)+d(c(j),c(j+1)) και μετά.

Εσείς πρόκειται να ταξιδέψετε από την πόλη A στην πόλη B και θα ξεκινήσετε το ταξίδι σας το λεπτό T >= 0. Θέλετε να γράψετε ένα πρόγραμμα που θα υπολογίζει την ελάχιστη χρονική διάρκεια της διαδρομής σας, με δεδομένη την περιορισμένη διαθεσιμότητα κάποιων δρόμων λόγω της προεδρικής εκδρομής.

Δεδομένα εισόδου
Το πρόγραμμά σας θα διαβάζει από το standard input, στην πρώτη γραμμή, δύο θετικούς ακέραιους, N και M, που αντιστοιχούν στο πλήθος των πόλεων και στο πλήθος των δρόμων (οι πόλεις είναι αριθμημένες από 1 μέχρι N). Η δεύτερη γραμμή θα περιέχει 4 θετικούς ακεραίους A, B, T και K που αντιστοιχούν στην αφετηρία A, στον τερματισμό B και στο λεπτό που ξεκινάτε το ταξίδι σας, και στο πλήθος των πόλεων που περιλαμβάνονται στο δρομολόγιο του Προέδρου. Η τρίτη γραμμή θα περιέχει Κ θετικούς ακέραιους που αντιστοιχούν στις πόλεις c(1), c(2), ..., c(K) που περιλαμβάνονται στο δρομολόγιο. Σε κάθε μία από τις επόμενες M γραμμές θα υπάρχουν 3 φυσικοί αριθμοί u, v, d(u, v) που δηλώνουν ότι υπάρχει δρόμος που ενώνει τις πόλεις u και v και διανύεται σε d(u, v) λεπτά. Μπορείτε να υποθέσετε ότι η χώρα των Αλγορίθμων είναι συνεκτική, ότι μεταξύ κάθε δύο διαδοχικών πόλεων στο δρομολόγιο του Προέδρου υπάρχει δρόμος, και ότι ο Πρόεδρος δεν διέρχεται δύο φορές από τον ίδιο δρόμο.

Δεδομένα εξόδου
Το πρόγραμμά σας πρέπει να τυπώνει στο standard output (στην πρώτη γραμμή) έναν ακέραιο που αντιστοιχεί στην ελάχιστη χρονική διάρκεια (σε λεπτά) του ταξιδιού σας από την πόλη A στην πόλη B, με δεδομένο ότι το ταξίδι σας ξεκινά το λεπτό T.

Περιορισμοί
3 <= K <= N <= 60.000
N-1 <= M <= 300.000
0 <= d(u, v), T <= 10.000

Όριο χρόνου εκτέλεσης: 1 sec.
Όριο μνήμης: 64 MB.
